Hej, w dzień narodzenia…



Hej, w dzień narodzenia Syna Jedynego,
Ojca Przedwiecznego, Boga prawdziwego:
Wesoło śpiewajmy, Chwałę Bogu dajmy,
Hej, kolęda! kolęda!

Panna porodziła niebieskie Dzieciątko,
W żłobie położyła małe Pacholątko:
Pasterze śpiewają, na multankach grają.
Hej, kolęda! kolęda!

Skoro pastuszkowie o tym usłyszeli,
Zaraz do Betlejem czym prędzej bieżeli.
Witając Dzieciątko, małe Pacholątko,
Hej, kolęda! kolęda!

A Kalimas porwawszy barana jednego,
I Stacho czym prędzej schwytawszy drugiego:
Tych bydlątek parę Panu na ofiarę
Hej, kolęda! kolęda!

Kuba nieboraczek nierychło przybieżał,
Spieszno ni tak ni siak, wszystkiego odbieżał,
Nie miał co dać Panu, śpiewa wedle stanu
Hej, kolęda! kolęda!

Dobył tak wdzięcznego głosu baraniego,
Aż się Józef stary przestraszył od niego:
Już uciekać myśli, aleć drudzy przyszli
Hej, kolęda! kolęda!

Mówi mu staruszek: nie śpiewaj tak pięknie,
Bo się głosu twego Dzieciątko przelęknie
Lepiejże zagrajcie, Panu chwałę dajcie
Hej, kolęda! kolęda!

I tak wszyscy społem wokoło stanęli,
Panu maleńkiemu wesoło krzyknęli:
Funda, funda, funda, tota risibunda
Hej, kolęda! kolęda!




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/hej-w-dzien-narodzenia.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest chroniony prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Pastorałki i kolędy czyli piosnki wesołe ludu w czasie Świąt Bożego Narodzenia  po  domach śpiewane a przez X. M. M. zebrane, Kraków 1883

Publikacja  zrealizowana  w  ramach  projektu Wolne Lektury  (http://wolnelektury.pl).  Reprodukcja  cyfrowa  wykonana przez  Bibliotekę Śląską z egzemplarza  pochodzącego  ze  zbiorów BŚ.

Opracowanie redakcyjne i przypisy: Paweł Kozioł, Marta Niedziałkowska
