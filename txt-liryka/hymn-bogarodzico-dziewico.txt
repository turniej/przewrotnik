Julisz Słowacki

Hymn



  Bogarodzico, Dziewico!
  Słuchaj nas, Matko Boża,
    To ojców naszych śpiew.
    Wolności błyszczy zorza,
    Wolności bije dzwon,
    Wolności rośnie krzew.
    Bogarodzico!
    Wolnego ludu śpiew
    Zanieś przed Boga tron.

    Podnieście głos, rycerze,
    Niech grzmią wolności śpiewy,
    Wstrzęsną się Moskwy wieże.
    Wolności pieniem wzruszę
    Zimne granity Newy;
I tam są ludzie — i tam mają duszę.

  Noc była… Orzeł dwugłowy
    Drzemał na szczycie gmachu
    I w szponach niósł okowy.
  Słuchajcie! zagrzmiały spiże,
  Zagrzmiały… i ptak w przestrachu
  Uleciał nad świątyń krzyże.
    Spojrzał — i nie miał mocy
    Patrzeć na wolne narody,
    Olśniony blaskiem swobody,
Szukał cienia… i w ciemność uleciał północy.

  O wstyd wam! wstyd wam, Litwini!
    Jeśli w Gedymina grodzie
    Odpocznie ptak zakrwawiony,
  Głos potomności obwini
    Ten naród — gdzie czczą w narodzie
  Krwią zardzawiałe korony.

  Wam się chylić przed obcemi,
  Nam we własnych ufać siłach;
  Będziem żyć we własnej ziemi
  I we własnych spać mogiłach. —

    Do broni, bracia! do broni!
    Oto ludu zmartwychwstanie,
    Z ciemnej pognębienia toni,
    Z popiołów Feniks nowy
  Powstał lud — błogosław, Panie!
  Niech grzmi pieśń jak w dzień godowy.

  Bogarodzico! Dziewico!
  Słuchaj nas, Matko Boża,
  To ojców naszych śpiew,
    Wolności błyszczy zorza,
    Wolności bije dzwon
    I wolnych płynie krew,
    Bogarodzico!
    Wolnego ludu krew,
    Zanieś przed Boga tron.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/hymn-bogarodzico-dziewico.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest chroniony prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Słowacki, Juliusz (1809-1849), Dzieła. Pierwsze krytyczne wydanie zbiorowe, t. I., Wiersze drobne, wyd. Bronisław Gubrynowicz, Lwów 1909; Pierwodruk: ,,Polak Sumienny”,  Warszawa, 4 grudnia 1830; przedruki: ,,Kurier Polski", Warszawa, 7 grudnia 1830, nr 354; ,,Kurier  Lubelski", 9 grudnia 1830, nr 3; ,,Bard Oswobodzonej Polski”, Warszawa  1830, nr 3, s. 33-35, ,,Szczerbiec", 1 stycznia 1831; ,,Bard  Nadwiślański nad Brzegami Duranny i Rodanu”, Avinion 1832, s. 3-4; Oda  do wolności i Hymn przez Słowackiego, Warszawa 1830; -> Poezje przez  Juliusza Słowackiego, Paryż 1833, t. III, s. 97-100.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez Bibliotekę Narodową z egzemplarza pochodzącego ze zbiorów BN.

Opracowanie redakcyjne i przypisy: Marta Niedziałkowska, Aleksandra Sekuła
