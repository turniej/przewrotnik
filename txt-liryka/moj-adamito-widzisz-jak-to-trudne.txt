Juliusz Słowacki

Mój Adamito — widzisz, jak to trudne…



Mój Adamito — widzisz, jak to trudne
    Uprawiać cnoty pustynie odludne,
Jaki pot wielki z człowieka się leje,
    Gdy o ideał stoi lub idee.

Dawniej ci ręce jezuitów plotły
    Wianeczki i te śpiącemu wkładali,
Leciałeś jako komeciane miotły,
    Sił nie zużywszy — byłeś coraz daléj.

Dawniej ploteczka szła na kształt zegarka
    I ciągle twymi wiewała sztandary,
Lepsza niż sonet, plotka soneciarka,
    Pełniejsza miodu — niż obce puchary.

Medale rosły w olbrzymie posągi,
    Kurwy odeskie zmieniały [w] grafinie,
Nie tak to widzisz, Adamitku, nynie,
    Nie tak to nynie — jak to było ongi.

Dziś jezuityzm jak wąż ciebie łamie,
Sam go wskrzesiłeś… widzisz, mój Adamie!




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/moj-adamito-widzisz,-jak-to-trudne.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest chroniony prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Słowacki, Juliusz (1809-1849), Drobne zmiany tekstu za: Dzieła wszystkie, red. J. Kleiner, t. XII, cz. 1, s. 180; pierwodruk: według ,,Raptularza", Dzieła. Pierwsze krytyczne wydanie zbiorowe, t. I., Wiersze drobne, wyd. Bronisław Gubrynowicz, Lwów 1909

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez Bibliotekę Narodową z egzemplarza pochodzącego ze zbiorów BN.

Opracowanie redakcyjne i przypisy: Marta Niedziałkowska, Aleksandra Sekuła
