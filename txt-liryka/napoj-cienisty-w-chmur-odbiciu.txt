Bolesław Leśmian

Napój cienisty
W chmur odbiciu



    W chmur odbiciu — śpią żółwie…
Woda z niebem — coś snuje i współwie, —
    Tą współwiedzą drżą liście,
Kwiaty o niej ziołom dają znać.
    W ciszę kwiatów i ziół tych
Purpurowych, zielonych i żółtych
    Słońce wsącza plamiście
Bystrych świateł rozbryzganą rzadź.

    Konie maści obłocznej
Mkną wzdłuż mrzonek alei ubocznej.
    Zaświat stoi — otworem,
Byle minąć zgróz kilka i debrz.
    Bóg je minął… Lecz dokąd
Płynie chmury żaglisty wielokąt?
    Czar się zaśmiał za borem,
A ty — drogo — i złoć się i srebrz!

    Świat raz jeszcze ustala
Swój stosunek do mgły i korala…
    Żadna mgła się nie dowie,
Ile było koralowych prób?
    Komuż niebyt się uda?
Powiedz słowo. — Toć mówię: «Utruda». —
    Powiedz drugie! — «Błędowie». —
    Powiedz trzecie! — «Trzecie słowo — grób!».

    Pogrzebane w mgłach — losy!
Trzeba zmyśleć raz jeszcze niebiosy…
    Chwiej się, cieniu, i zwiastuj
Śmierć — dziewczynie wśród pieszczot i głusz.
    Wieczór płonął zgasiście,
Gdy umarła — niepewnie i mgliście…
    Popłoch kwiatów — widm zastój —
Zgon wierzących w naszą jawę zórz.

    Liść się odbił na fali
Tak, że właśnie — im bliżej, tym dalej…
    Wzrok rozróżnić nie może
Bliskiej wody od dalekich snów…
    W cieniu głogów i leszczyn
Chcę pomyśleć, czym słońca jest — bezczyn?
    Świat się sprawdza w jeziorze…
Nie ma świata! — Nie było! — Jest — znów! —




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/napoj-cienisty-w-chmur-odbiciu.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest chroniony prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Bolesław Leśmian (1877-1937), Napój cienisty, Wydawnictwo Mortkowicza, Warszawa, 1936

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez Bibliotekę Narodową z egzemplarza pochodzącego ze zbiorów BN.

Opracowanie redakcyjne i przypisy: Iwona Ciećwierz, Agnieszka Ginalska, Marta Niedziałkowska, Aleksandra Sekuła
