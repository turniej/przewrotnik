Julisz Słowacki

Paryż



  Patrz! przy zachodzie, jak z Sekwany łona
  Powstają gmachy połamanym składem,
  Jak jedne drugim wchodzą na ramiona,
  Gdzieniegdzie ulic przeświecone śladem.
  Gmachy skręconym wydają się gadem,
  Zębatą dachów łuską się najeża.
  A tam — czy żądło oślinione jadem?
  Czy słońca promień? czy spisa rycerza?
Wysoko — strzela blaskiem ozłocona wieża.

  Nowa Sodomo! pośród twych kamieni
  Mnoży się zbrodnia bezwstydna widomie
  I kiedyś na cię spadnie deszcz płomieni,
  Lecz nie deszcz boży, nie zamknięty w gromie,
  Sto dział go poszle… A na każdym domie
  Kula wyryje straszny wyrok Boga;
  Kula te mury przepali, przełomie,
  I wielka na cię spadnie kiedyś trwoga,
I większa jeszcze rozpacz — bo to kula wroga…

  I już nad miastem wisi ta dział chmura,
  Dlatego ludu zasępione tłumy,
  Dlatego ciemność ulic tak ponura,
  Przeczuciem nieszczęść zbłąkane rozumy;
  Bez echa kona słowo próżnej dumy,
  O wrogach ciągłe toczą się rozmowy…
  A straż ich przednia, już północne dżumy
  Obrońców ludu pozwiewały głowy,
I po ulicach ciągły brzmi dzwon pogrzebowy.

  Czy wrócą czasy tych świętych tajemnic,
  Kiedy tu ludzie zbytkiem życia wściekli,
  Jedni pod katem, drudzy w głębi ciemnic,
  Inni ponurzy, bladzi, krwią ociekli,
  Co kiedy śmieli pomyśleć — wyrzekli?
  Lud cały kona, katy i obrońce,
  Dnia im nie stało, aby się wysiekli;
  I przeczuwając krwawej zorzy końce,
Jak Jozue wołali: Dnia trzeba — stój, słońce!

  I nie stanęło — pomarli — przedwcześnie,
  Lecz zostawili pamiątki po sobie:
  Kraj po rozlewie krwi tonący we śnie
  I lud, nie po nich ubrany w żałobie,
  Krwi trójcę w jednej wcieloną osobie.
  Ten jak rodyjski posąg świecznik trzyma
  I jedną nogę wsparł na martwych grobie,
  Drugą na zamku królów… Gdzie oczyma
Sięgnął — tam wnet i ręką dostawał olbrzyma.

  A kiedy posąg walił się z podstawy,
  Tysiące ludu sławą się dzieliło,
  Każdy się okrył łachmanem tej sławy,
  Każdemu było dosyć — nadto było…
  Marzą o dawnej sławie nad mogiłą
  I pod kolumną spiżu wszyscy posną;
  Choć cięcie kata głowę z niej strąciło,
  Choć na niej może jak na gruzach z wiosną
Chwasty i z lilijami Burbonów porosną.

  Tu dzisiaj Polak błąka się wygnany,
  W nędzy — i brat już nie pomaga bratu.
  Wierzby płaczące na brzegach Sekwany
  Smutne są dla nas jak wierzby Eufratu.
  I całej nędzy nie wyjawię światu…
  Twarze z marmuru — serca marmurowe,
  Drzewo nadziei bez liścia i kwiatu
  Schnie, gdy wygnaniec złożył pod nim głowę,
Jak nad prorokiem Judy schło drzewo figowe.

  Z dala od miasta szukajmy napisów,
  Gdzie wielki cmentarz zalega na górze.
  O! jak tu smutno, kędy wśród cyprysów
  Pobladłe w cieniu chowają się róże.
  A pod stopami — dalej — miasto w chmurze
  Topi się we mgłach gasnących opalu…
  A dla żałobnych rodzin przy tym murze
  Przedają wianki z płótna lub z perkalu,
Aby dłużej świadczyły o kupionym żalu.

  Patrz znów w mgłę miejską — oto wież ostatki,
  Gotyckim kunsztem ukształcona ściana;
  Rzekłbyś — że zmarła matka twojej matki,
  W czarne, brabanckie korónki ubrana,
  Z chmur się wychyla jak duch Ossyjana…
  Ludzi nie dojrzysz… Lecz nad mgłami fali
  Stoją posągi (gdzie płynie Sekwana),
  Jakby się w Styksu łodzi zatrzymali
Przed piekła bramami we mgłach stoją biali…

  Tam gmachy Luwru, gdzie tron Baltazara,
  A na nim siedział wyrobnik umarły…
  Przez dnie lipcowe panowała mara,
  U nóg jej ludzie snuli się jak karły;
  Bo nad nią cienie śmierci rozpostarły
  Wielkość olbrzymią — był to król narodu.
  I aksamity krew mu z czoła starły,
  Lecz jego dzieci umierały z głodu,
Zaczął dynastią trupów, był ostatnim z rodu.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/paryz.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest chroniony prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Słowacki, Juliusz (1809-1849), Dzieła. Pierwsze krytyczne wydanie zbiorowe, t. I., Wiersze drobne, wyd. Bronisław Gubrynowicz, Lwów 1909; Pierwodruk: "Poezje" przez Juliusza Słowackiego, Paryż 1833, t. III, s. 121-126

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez Bibliotekę Narodową z egzemplarza pochodzącego ze zbiorów BN.

Opracowanie redakcyjne i przypisy: Marta Niedziałkowska, Aleksandra Sekuła
