Cyprian Kamil Norwid

Praca



«Pracować musisz», głos ogromny woła,
*Nie z potem dłoni twej lub twego grzbietu*,
(Bo prac początek, doprawdy, jest nie tu)
«Pracować musisz z potem twego czoła!»
— Bądź sobie, jak tam chcesz, *realnym* człekiem,
Nic nie poradzisz! twoje każde dzieło,
Choćby się z cudów Herkulejskich wszczęło,
Niedopełnionym będzie i kalekiem;
Pokąd pojęcie pracy, korzeń jeden,
Nie trwa, dopóty wszystkie tracą zgoła,
Głos brzmi w twej piersi: «*postradałem Eden!*»
Głos brzmi nad tobą: «pracuj *z potem czoła*».
Ekonomistów zbierz wszystkich i nagle
Spytaj ich, co jest pracy abecadłem?
Zacząć mam z czego? gdy na skałę wpadłem
Lub wiatr mię zdradził, zerwawszy pierw żagle,
Od czegóż zacząć? czy od *dłoni potu*?
Od *ramion potu*? … gdy brak i narzędzi!…
Gdy otchłań wkoło, a ty — na krawędzi…
. . . . . . . . . . . . . . . . . . . . . . . . . . . . . . . .
Zacznij… *by w głowie nie było zawrotu*,
Więc głos ogromny znów jak pierwej woła:
«Pracować musisz z potem twego *Czoła*!»




II

Najprostszy cieśla, co robi toporem,
Choćby on nie wiem jak był pracowity,
Chociażby cieśli tyryjskich był wzorem,
Jeżeli w duszy smutek ma ukryty,
Lub trumnę robi, gdy dławi go żałość,
Łzy własne widząc w żelaza połysku,
*Wyrobić musi pierw umysłu stałość*,
Bez której nie ma siły — — nawet zysku!
Więc prac początek, prac pierwsza litera
Nie to, co wasza dziś realna szkoła
Uczy — zarówno płytka jak nieszczera,
„Pracować musisz zawsze z potem *Czoła*”.
— Spustoszonemu mów ty narodowi,
Niech się zbogaci jak można najprędzej,
A mając *posag*, resztę postanowi,
*Do-rychtowawszy* do onych pieniędzy:
Naucz, by jednym krokiem się przerzucał
Z *historii-jatek* krwawych do warsztatów,
*Nauczysz, by się tak śmiał* jak *zasmucał*,
Wybawisz naród… lecz automatów!
— Będą tam zamiast rozwinięcia rzeczy,
Takie, owakie fazy gorączkowe —
Po tej, *co twierdzi*, ta druga, *co przeczy*:
Obiedwie warte tyle, ile nowe!
I wszystkie razem w tym tylko zdradliwe,
Że każdej naprzód zmierzona jest trwałość,
I wszystkie zawsze w końcu nieszczęśliwe:
. . . . . . . . . . . . . . . . . . . . . . . . . . . . . . . .
Nie! — pracą pierwszą jest: *umysłu-stałość*!




III

Widziałem Indian dzikich w Ameryce
I wiem, w ojczyźnie własnej wyszli na co,
Gdy pogardzili rzemiosłem i pracą,
Na łowy jeżdżąc lub malując lice —
Językiem mówiąc *pokoleń nieżywych*,
Mową, *co w własnej się spętała dumie*,
*Podstępnie milcząc o prawach drażliwych*,
Dlatego, że ich wyrażać nie umie,
Wiem, *czemu język stracili i czemu*
Rzucają włócznie do chmur ci nikczemni,
Ci heroiczni a służący złemu,
Życiem obmierźli, uśmiechem przyjemni —
Widziałem mężów z piórami na głowie,
Niosących tarcze ze skóry żubrowej,
I wiem, że po nich nie spalą się wdowy,
Że marnie zginą ci wielko-ludowie —
Zupełni pychą, energią i ciałem…
— Lecz nie tu koniec tego, co widziałem!




IV

Jest tam i plemię, co inaczej żyło:
Porozkiełznanych puścizną warsztatów,
Które się *więcej niż kto wzbogaciło*,
Najrealniejszych pełne demokratów —
Ideałowi niepodległe w niczem —
Wolne jak pieniądz, co się toczy krągło;
I wiem, że smaga je tatarskim biczem
Los ów, darzący pierwej ciszą ciągłą…
— Wiem, że już milion blisko w pień wycięto
Tych zbogaconych i tych zapłaconych,
Doganiających się ofiarą świętą,
A kapitałów żądzą wyścignionych:
Ci — z Indian śmieją się… lecz ci i owi
Na pastwę idą historii-orłowi,
Co, nad ludzkością przelatując, woła:
„*Pracować będziesz z potem twego Czoła!*”




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/praca.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest chroniony prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Cyprian Kamil Norwid, Gromy i pyłki: nowy tom poezyj, Książnica Literacka, Wilno 1944

Publikacja  zrealizowana w ramach projektu Wolne Lektury (http://wolnelektury.pl).  Reprodukcja cyfrowa wykonana przez Bibliotekę Narodową z egzemplarza  pochodzącego ze zbiorów BN.

Opracowanie redakcyjne i przypisy: Marta Niedziałkowska, Aleksandra Sekuła
