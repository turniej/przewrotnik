Władysław Tarnowski

Śpiewka powstańców
z oddziału Langiewicza



Jak to na wojence ładnie, jak to na wojence ładnie,
    Kiedy ułan z konia spadnie, (bis)
Koledzy go nie ratują, koledzy go nie ratują,
    Jeszcze końmi go tratują.
Kapitan pułku wymaże, kapitan pułku wymaże,
    Porucznik grzebać rozkaże.
A za jego młode lata, a za jego młode lata,
    Grają w trąby tra-ta, tra-ta.
A za jego trudy, prace, a za jego trudy, prace,
    Grały mu kule, kartacze.
A za jego trudy, lata, a za jego trudy, lata,
    Dała ognia cała rota.
A już my go pochowali, a już my go pochowali
    «Requiescat» zaśpiewali.
Popamiętają Moskale, popamiętają Moskale,
    Jak dostali w skórę w Skale!
Wyginęła ich połowa, wyginęła ich połowa,
    Reszta uszła do Miechowa.
Z Miechowa ich wypędzimy, z Miechowa ich wypędzimy,
    Aż o Radom się oprzemy.
A z radomskiej okolicy, a z radomskiej okolicy
    Pójdziem prosto do stolicy.
Niech pamiętają łajdaki, niech pamiętają łajdaki
    Jak dzielnie biją Polaki.
A dla naszej większej chwały, a dla naszej większej chwały,
    Wiwat! sztab i korpus cały.
A dla naszej mniejszej troski, a dla naszej mniejszej troski,
    Wiwat! pułkownik Czachowski.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/spiewka-powstancow-z-oddzialu-langiewicza.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest chroniony prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Wiązanka pieśni Polskich, Kraków 1905

Publikacja  zrealizowana  w  ramach  projektu Wolne Lektury  (http://wolnelektury.pl).  Reprodukcja  cyfrowa  wykonana przez  Bibliotekę Śląską z egzemplarza  pochodzącego  ze  zbiorów BŚ.

Opracowanie redakcyjne i przypisy: Marta Niedziałkowska, Aleksandra Sekuła
