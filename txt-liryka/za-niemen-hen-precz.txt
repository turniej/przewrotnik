Za Niemen hen precz…



Za Niemen hen precz,
Gotów koń i zbroja,
Dziewczyno ty moja
Uściśnij, daj miecz.

    Za Niemen, za Niemen!
    I po cóż za Niemen?
    Nie przylgniesz tam sercem,
    Cóż wabi za Niemen?
    Czy kraj tam piękniejszy,
    Kwiecistsza tam błoń
    Czy milsze dziewoje,
    Że spieszysz tam doń?

Nie spieszę do dziew,
Ja spieszę na gody
Czerwone pić miody
Niewiernych lać krew.

    Chcesz godów, zaczekaj,
    Kochanie ty moje,
    Ja gody wyprawię,
    Nasycę, napoję.
    Patrz, pierś ma otwarta,
    Więc serce me weź,
    Krwi mojej się napij,
    Napij moich łez.

Dziewczyno stój, stój,
Twe słowa jak brzytwy,
Ja z pola, ja z bitwy
Powrócę, jam twój.

    Nie wrócisz, nie wrócisz,
    Kochanie ty moje,
    Twe serce odwyknie,
    Twa pamięć zapomni.
    Patrz, koń już opuszcza
    Pastwisko i żłób
    A w polu czerwonym
    Niechybnie twój grób.

Wszak wielki jest Bóg,
Ja w oręż mój wierzę,
Gdzie tylko nim zmierzę,
Tam padnie zły wróg.

    Jeśli już twa wola
    Iść na bój, na srogi,
    Ach ciężka ma dola,
    Pełna jestem trwogi!
    Ja łzy będę ronić
    I słać Bogu modły,
    By cię raczył schronić,
    By wróg pierzchnął podły.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/za-niemen-hen-precz.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest chroniony prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Wiązanka pieśni Polskich, Kraków 1905

Publikacja  zrealizowana  w ramach projektu Wolne Lektury (http://wolnelektury.pl).  Reprodukcja  cyfrowa wykonana przez Bibliotekę Śląską z egzemplarza  pochodzącego ze  zbiorów BŚ.

Opracowanie redakcyjne i przypisy: Marta Niedziałkowska, Aleksandra Sekuła
